Roldatum : 8 September 2017

Rolnummer : 17-12229

Zaaknummer : 6014552

Dupliek.

Geachte heer, mevrouw,

In de conclusie van repliek van Q-Park start eiseres haar betoog met de melding dat zij een uitgebreid onderzoek doet, en hierbij zeer zorgvuldig te werk gaat en dat hiervoor de nodige inspanningen worden verricht. Het is daarom opmerkelijk dat Q-Park niet de juiste locatie van het incident kan aanduiden. Dit doet mijns inziens ook afbreuk aan de geloofwaardigheid van Q-Park.

Voorts stelt eiseres dat ik, als vaste klant, goed geïnformeerd ben over de algemene voorwaarden van Q-Park. Voor het ontvangen van de aanmaning heb ik mij nooit verdiept in de algemene voorwaarden. Interessant is in dit kader wel wat eiseres in artikel 9 vermeldt:

> In de parkeerfaciliteit, bijvoorbeeld bij de in-/uitrit en bij de betaalautomaten, vindt ter bestrijding van diefstal en vernieling videoregistratie plaats. Deze beelden worden na 24 uur gewist, behoudens indien Q-Park die moet afstaan aan het bevoegd gezag. 
 
Blijkens de beschikbaar gestelde camerabeelden houdt eiseres zich, naast het misgunnen van mijn parkeerplaats, wederom niet aan haar eigen algemene voorwaarden, immers uit de stukken is niet gebleken dat Q-Park deze stukken moest afstaan aan het bevoegd gezag en toch zijn deze beelden na 24 uur niet gewist. Los van het feit dat hiermee mijn privacy is aangetast, is het ook op zijn minst bijzonder te noemen dat eiseres er blijkbaar een dubbele moraal op nahoudt; klanten dienen zich wel aan de Algemene Voorwaarden te houden, maar eiseres zelf niet.

Eiseres stelt dat ik treintje rijden amusant vind. Dit is echter  buiten de context geciteerd. Wat ik heb aangegeven is dat ik er als slachtoffer van treintje rijden niet al teveel last van heb als iemand vlak achter mij aan uitrijdt. Wel beangstigend is de wetenschap dat QPark de beelden van de treintje rijder achter mij tesamen met beelden van mijn auto en mogelijk beelden van mij en mijn kinderen, heeft bewaard en zelfs heeft verstuurd naar de gedaagde van dat specifieke vergrijp.

Afgezien daarvan valt mij inmiddels wel op dat op meerdere plaatsen, en ook door eiseres meegestuurd als bijlage, wordt gewaarschuwd dat bij "uitrijden zonder te betalen wordt direct gemeld bij onze gerechtsdeurwaarder". Zoals in mijn verweer vermeld voel ik mij niet aangesproken door de tekst, aangezien er in mijn optiek geen betalingsverplichting is omdat Q-Park haar eigen algemene voorwaarden niet is nagekomen, aangezien mij geen parkeerplaats ter beschikking is gesteld. Voorts stelt eiseres dat ik heb erkend treintje te hebben gereden en eiseresses parkeergarage onbetaald te hebben verlaten. Dit klopt slechts gedeeltelijk; ik heb weliswaar erkend treintje te hebben gereden, maar ik heb niet erkend dat ik de parkeergarage onbetaald heb verlaten. Dat was omdat er niet geparkeerd kon worden. Eerst na de wanprestatie van Q-Park heb ik de parkeergarage verlaten. Door de wanprestatie van Q-Park is er uiteraard geen betalingsverplichting.

Eiseres claimt afgaand op het meegeleverde beeldmateriaal dat iedereen normaal uitrijdt. Voorzover Q-Park daarmee bedoelt dat iedereen na invoeren van een  parkeerkaart uitrijdt betwist ik dit, ik kan duidelijk zien dat bestuurder van de lesauto, (die na mij de parkeergarage is ingereden en door de defecte poort eveneens moest omkeren en er dus voor mij uitreed) communiceert met de helpdesk. Ik heb dit in bijlage 1 als zgn still toegevoegd met een rode cirkel. In mijn optiek is dit niet normaal uitrijden. De auto die normaal uitrijdt had zijn auto geparkeerd voordat de poort defect was en kon de uitrijpoort wel normaal gebruiken. Op de foto van bijlage 2, is te zien dat de uitrijpoort van P21 is geopend  terwijl de inrijdpoort is gesloten. (De uitrijdpoort is al een tijdje defect en gaat niet meer dicht, het is dus onmogelijk om een foto te nemen zoals de situatie was op 7 mei 2016).

Het feit dat eiseres ontkent dat er sprake was van een slagboom- en of systeemstoring is bijzonder. Er kon door mij en alle anderen die omstreeks dezelfde tijd inreden niet geparkeerd worden in P21. Q-Park heeft ook niet ontkend dat er niet geparkeerd kon worden, dat de slagboom het wel deed is mooi, maar het totale systeem van inrijden, kaartje trekken, parkeren, kaartje betalen en weer uitrijden deed het in ieder geval niet. Er was dus wel degelijk sprake van een systeemstoring. Eiseres hamert op meerdere punten in de dagvaarding op het gebrek aan moreel gedrag bij treintje rijdende klanten zoals ik eenmaal heb gedaan. Voor de goede orde, ik parkeer wekelijks op de betreffende locatie, betaal iedere keer en rijdt iedere keer netjes conform de voorschriften uit.

Ook daarom is de boete onterecht. Als er normaal geparkeerd kan worden betaal ik ook gewoon en heb dat dus ook al jaren gedaan. Ik vind het vreemd dat eiseres voorbij gaat aan het feit dat ik aantoonbaar nog geen 3 minuten in de garage ben geweest terwijl ik in de weken, maanden daarna en jaren daarvoor aantoonbaar langer heb geparkeerd en daar ook altijd netjes voor heb betaald. Voorts wil ik hiermee nogmaals refereren aan de telefonische en email conversatie met Spreksel advocaten, mijn aanspreekpunt in eerste instantie, waar ik ook al melding heb gemaakt dat mijn treintje rijden voortkwam uit frustratie over de defecte deur en daarmee de wanprestatie van Q-Park.  Uit deze conversatie blijkt nergens dat eiseres de storing ontkent, sterker nog eiseres stelt dat ik mij in zulke gevallen moet wenden tot de helpdesk. Dat eiseres nu, 15 maanden later, alsnog de systeemstoring ontkent (en daarmee blijkbaar betoogt dat er normaal geparkeerd kon worden) is pertinent onjuist. Dit verbaast mij in hoge mate. Eiseres oppert aan het eind van haar betoog ook nog dat zij met getuigenverklaringen kan komen om haar gelijk te bewijzen. Ik ben zeer benieuwd hoe eiseres dit voor elkaar denkt te krijgen als het gaat om bewijs te leveren dat er normaal geparkeerd kon worden in P21(!) op het tijdstip dat ik inreed.

Verbazingwekkend acht ik het feit dat de rectificatie van eiseres haar eigen onvolkomenheid, de onjuiste locatie, wederom onjuist is door te stellen dat ik in P21 geparkeerd heb: Ik heb die bewuste dag niet geparkeerd in P21.

Eiseres stelt dat ik met mijn gedragingen Q-Park medewerkers heb belast. Ik kan melden dat nadat 3 of 4 mensen voor mij de parkeergarage hebben verlaten door zich in verbinding te stellen met de helpdesk, ik juist de helpdesk heb willen ontlasten. Bovendien vind ik het zeer klantonvriendelijk dat Q-Park de slagboom na melden van het defect niet omhoog heeft gelaten en in plaats daarvan gefrustreerde klanten één voor één verplicht contact op te nemen met de helpdesk. Deze frustratie wordt nog versterkt doordat de in- en uitrijdpoort volkomen nutteloos is, gevoelig is voor storing en vandalisme en afwezig is in bijvoorbeeld P22 en P23. Uit eiseresses respons lees ik dat het risico voor schade aan haar eigendommen veroorzaakt door treintje rijders is verdisconteerd in de sanctie, ik vind dit dubieus omdat eventuele vervolgschade zonder meer kan worden verhaald op treintje rijders zoals ook is vermeld in de algemene voorwaarden. 

Ik vind het jammer dat Q-Park alleen de camerabeelden op de slagboom voor uitrijden beschikbaar heeft gesteld en dat voor slechts 17 seconden. Twee minuten beeldmateriaal voorafgaand aan dit uitrijden zouden ook al zonneklaar laten zien dat iedereen die probeert de parkeergarage in te rijden er ook weer uitrijdt wegens de defecte poort. Eveneens jammer is het feit dat eiseres geen beelden beschikbaar heeft gesteld van het hek wat defect was op het moment dat ik probeerde te parkeren. Ik verzoek dan ook aan u edelachtbare rechter, Q-Park te sommeren deze 2 minuten beeldmateriaal alsnog ter beschikking te stellen, tezamen met ander beeldmateriaal, mits uiteraard dit is toegestaan binnen of buiten de algemene voorwaarden.

Eiseres stelt dat de aanvullende schadevergoeding mede is opgebouwd uit kosten die voortvloeien uit investeringen voor dure camerasystemen. Helaas stellen die eiseres blijkbaar niet in staat om de correcte locatie te bepalen.

Op pagina 5 rept eiseres, zoals ze ook al in de dagvaarding deed, dat treintje rijders het PMS en PRIS systeem nadelig beïnvloeden, hierop wil ik melden dat, door de storing aan de toegangspoort de systemen ook al foutieve informatie gaven. Immers klanten bleven inrijden omdat de bekende groene "VRIJ" werd getoond boven de parkeergarage en de kaartjes gewoon door de terminal werden uitgegeven. Eveneens op pagina 5 meldt eiseres, net als in de dagvaarding, dat ze steeds meer meldingen binnenkrijgt op Twitter en telefonische meldingen over treintjerijders. Nogmaals wanneer ik het afgelopen jaar kijk, zie ik nul meldingen van trouwe en eerlijke klanten over treintjerijders. Dat er wel telefonische meldingen binnenkomen lijkt mij ook niet heel erg logisch, dit kost namelijk 0.45 euro per gesprek.

Op pagina 7 stelt eiseres dat de parkeerder op meerdere plekken wordt gewaarschuwd voor de gevolgen van treintje rijden, dit is onjuist en is zelfs als bijlage door eiseres meegestuurd: Parkeerders worden alleen gewaarschuwd voor de gevolgen van uitrijden zonder te betalen.

Uiteraard heb ik de bijgevoegde jurisprudentie bekeken. In geen van deze zaken was er sprake van dat er feitelijk niet geparkeerd kon worden en daarmee van wanprestatie van Q-Park. Geen van deze zaken was dus vergelijkbaar met mijn geval.

In het vonnis van de rechtbank Oost Brabant van 15 maart 2016 (nr. 4546502) wordt onder rechtsoverweging 4.3. het volgende vermeld: “Verder is de in de Richtlijn genoemde ‘verkoper’ in casu Q-Park wel haar verbintenissen nagekomen”. En dat is hier dus niet het geval.   

Ik verbaas me overigens ook over de selectie van eiseres. Uit het vonnis van de rechtbank Amsterdam van 12 juli 2016 (nr. 5107309) blijkt bijvoorbeeld in het geheel niet wat nu het onderwerp is.

Concluderend blijf ik van mening dat er wegens wanprestatie van Q-Park geen betalingsverplichting is en daarmee ook geen rechtsgrond voor deze boete. Voorzover u daar niet in mee gaat, betwist ik de vervolgschade die eiseres zegt te hebben geleden (wat niet is aangetoond) en betwist ik de verdisconteerde sanctie gericht op het afschrikken van recidive en straffen van daders, maatregelen die alleen het OM passen. Ik vraag u om begrip dat ik éénmaal treintje heb gereden nadat de irritatiegrens bij mij bereikt was omdat ik met twee dreinende kinderen achterin een vruchteloze parkeerpoging heb gedaan en op vier automobilisten heb mogen wachten die ieder individueel de helpdesk hebben benaderd om uit te mogen uitrijden en mij er niet van bewust was dat dit €300,- boete op kon leveren. Om deze redenen en om al het hiervoor aangegevene edelachtbare rechter verzoek ik u de vordering van eiseres af te wijzen en de kosten van dit geding te verhalen op Q-Park.

