Aan XXXX1  
betreft kenmerk XXXXX2  
Haenen Dossier XXXXX3 JMH  
6 juni 2017  

LS,

Middels dit schrijven wil ik mijn reactie geven op de dagvaarding zoals ik deze 11 mei j.l. heb ontvangen. In de tekst hieronder staan een aantal verwijzingen naar de argumentatie van QPark (hierna te noemen: eiseres).

Deze argumentatie wordt zonder uitzondering ingeleid door “Aangezien”. Ik heb de vrijheid genomen deze “Aangezien” paragrafen te nummeren middels A1 - A39 en deze als bijlage 1 bijgevoegd.



Alvorens hierop in te gaan, wil ik de vrijheid nemen om een beknopte weergave van de feiten uiteen te zetten:
 * Op 7 mei 2016 9:50:59 ben ik zoals vrijwel elke zaterdagochtend door de slagboom van parkeergarage P21 in Amsterdam van Zuid Oost van eiseres gereden en een parkeerticket getrokken (bijlage 7)
 * Bij het hek, dat na de slagboom ligt en dat toegang biedt tot de parkeergarage, kon ik niet verder; het hek bleek defect;
 * Intussen had zich achter mij een file auto's gevormd, die allemaal omdraaiden en zonder te parkeren (en dus ook te betalen) middels de helpdesk, slagboom omhoog, doorrijden, slagboom omlaag, het terrein verlieten.
 * Na deze file te hebben afgewacht, was mijn geduld in de hitte met 2 dreinende, kleine kinderen achterin op en reed ik achter mijn voorganger aan de slagboom door; Op deze wijze heb ik ook de wachttijd van degene achter mij geminimaliseerd.
 * Op 27 mei 2016 ontving ik een sommatie van Spreksel Advocaten (bijlage 2) om 340,50 euro te betalen;
 * Op 1 juni 2016 heb ik telefonisch contact gehad met Spreksel Advocaten, waarin ik mijn  verhaal uit de doeken heb gedaan.
 * Eveneens op 1 juni 2016 heb ik hierop gereageerd (zie bijlage 3);
 * Op 15 juni 2016 ontving ik bericht van Spreksel Advocaten waarin werd medegedeeld dat eiseres het standpunt was toegedaan dat ik assistentie had kunnen vragen bij de helpdesk en dat daarom de vordering werd gehandhaafd (eveneens bijlage 3)
 * Op 11 mei 2017 werd de dagvaarding aan ons betekend.


Ik ben van mening dat de dagvaarding niet-ontvankelijk is omdat adres, vernoemd in A2, niet juist is en dit mijn repliek en verdediging bemoeilijkt en benadeelt.
Ik ben ook van mening dat eiseres niet aan haar eigen algemene voorwaarden heeft voldaan en dat de sanctie buitenproportioneel is.

Los van bovenstaande feiten, wil ik deze gelegenheid benutten om mijn verwondering uit te spreken over het feit dat eiseres ten tijde van de dagtekening op 27 mei jl. blijkbaar nog de beschikking had over camerabeelden en het parkeermanagementsysteem van Q-Park. Is het in een treintje de slagboom doorrijden bij een storing van eiseres dan dermate ernstig dat eiseres niet aan de opgestelde privacy verplichting ad artikel 9 van de Algemene Voorwaarden hoeft te voldoen om deze gegevens binnen 24 uur te verwijderen? De enige uitzondering hierop zou zijn als eiseres deze moet afstaan aan het bevoegd gezag of als er een wettelijke verplichting is. Ik kan me niet aan de indruk onttrekken dat dit in deze situatie niet aan de orde is en kan dus niet anders dan concluderen dat eiseres deze verplichting heeft verzuimd na te komen. Ik acht deze verwaarlozing van mijn privacy zeer schrijnend.

Uit een reactie van het webcare team van eiseres (zie bijlage 4) blijkt bovendien dat de beelden 2 weken bewaard blijven, dit in tegenstelling tot de Algemene Voorwaarden, waar over 24 uur wordt gesproken. Ik kan dus geen andere conclusie trekken dat eiseres zeer lichtzinnig omgaat met mijn privacy en willens en wetens met vooropgezet plan de camerabeelden in strijd met haar eigen Algemene Voorwaarden te lang bewaart.

Onderstaand treft u per relevant argument in de dagvaarding mijn reactie aan:

A2, A3
Het vermeldde adres "Amsterdams Poort te Amsterdam aan het Bijlmerplein 700" is onjuist, ik ben hier nog nooit met mijn mooie bruine Ford Mondeo naar binnen gereden.
Los van het feit dat Bijlmerplein (een voetgangersgebied) een vreemd adres is voor een parkeergarage, is Bijlmerplein 700 de ingang voor P24 (bijlage 5). Dit is in tegenstelling tot de sommatie van Spreksel Advocaten (bijlage 2) waar "Locatie P23" wordt vermeld, wat weer in tegenstelling is tot locatie P21 (Bijlmerdreef 99/ Bijlmerplein 96, zie bijlage 7) waar ik feitelijk mijn (om in terminologie van eiseres te blijven) "foute en onaanvaardbare gedragingen"(A21) heb begaan "waarvoor ik moet worden gestraft, zodat slachtoffers niet meer machteloos staan" (A18).

A4
Ik betwist niet dat ik middels "treintje rijden" de slagboom door ben gereden, ik betwist echter wel dat dit moreel verwerpelijk is en een schrikreactie heeft veroorzaakt bij mijn voorganger. Ten eerste vraag ik me af sinds wanneer de eiseres expert en bevoegd is in het bepalen van de moraal in dit verhaal. Als dit het geval is, valt dit mijns inziens niet te rijmen met de zeer hoge boete die een ieder die treintje rijdend de slagboom door is gereden, opgelegd krijgt, zonder dat eiseres de moeite neemt om te luisteren naar de vaak plausibele redenen die hieraan ten grondslag liggen. Ten tweede is er geen enkel bewijs dat in deze specifieke casus een schrikreactie is veroorzaakt. Uit ervaring kan ik melden dat treintje rijders achter mij geen schrik reactie geven, ikzelf zou het als amusant benoemen.

A5
Indien eiseres met mij een overeenkomst is aangegaan, waarbij eiseres aan mij een parkeerplaats aanbiedt tegen betaling, heeft eiseres zelf verzuimd om deze overeenkomst na te komen, aangezien ik, wegens een mechanisch defect aan de 2e deur, welke feitelijk toegang geeft tot de parkeergarage, niet de gelegenheid heb gehad te parkeren. Eiseres heeft hiermee niet voldaan aan haar eigen Algemene Voorwaarden.

A6
Onder verwijzing naar mijn reactie op A5, betwist ik dat ik een parkeervergoeding verschuldigd ben, vanwege het feit dat ik niet heb kunnen parkeren als gevolg van een defect dat eiseres zelf is aan te rekenen. Indien eiseres niet verzuimd had mij een parkeerplaats aan te bieden, had ik zeker hiervoor betaald, zoals eiseres ook kan afleiden uit het feit dat ik de afgelopen 4 jaren met grote regelmaat heb geparkeerd en betaald. (bijlage 7)

A7
Aangezien ik, zoals beschreven in A5 en A6 niet heb kunnen parkeren, was ik in dit specifieke geval geen betaling verschuldigd. Ik voel me dan ook niet aangesproken door de tekst op de in A7 vermelde sticker.

A8
Eiseres stelt dat de Algemene Voorwaarden deugdelijk ter beschikking zijn gesteld en daarom van toepassing zijn. Ik betwist weliswaar niet dat ze ter beschikking zijn gesteld (hoewel je wel heel goede ogen moet hebben en heel oplettend moet zijn om deze te lezen op het informatiebord), maar vraag me wel ten zeerste af in hoeverre Algemene Voorwaarden van toepassing kunnen zijn, indien de dienst, waar deze Algemene Voorwaarden primair over gaan, niet is geleverd. En los daarvan, betwijfel ik, indien ze al van toepassing zijn, in hoeverre het vorderen van nakoming van de artikelen 6.3 en 6.5 nog wel redelijk, billijk en proportioneel is, gelet op het feit dat eiseres zelf nagelaten heeft aan artikel 3 van de Algemene Voorwaarden te voldoen.

A9
Eiseres stelt dat het zeer moreel verwerpelijk is, internationaal ontoelaatbaar maatschappelijk onverantwoord is dat ik onrechtmatig en zonder te betalen gebruik heb gemaakt van de parkeergarage. Los van het feit dat ik, zoals hierboven reeds beschreven, als gevolg van een wanprestatie van eiseres geen gebruik heb kunnen maken van de parkeergarage, is het nog maar de vraag in hoeverre gesteld kan worden dat dit gebruik (dat er dus niet was) onrechtmatig is. Voorts vind ik het zeer bijzonder dat eiseres, die voor zover mij bekend een private, Nederlandse, commerciële onderneming drijft, zonder enige publieke bevoegdheden, enige aanspraak denkt te kunnen maken op conclusies over internationale ontoelaatbaarheid en moraliteit.

A10
Eiseres stelt hier wederom dat ik verzuimd heb om te betalen. Echter, indien eiseres de moeite had genomen om naar onze eerdere reacties te luisteren en lezen, had eiseres geweten dat er geen betalingsverplichting is ontstaan, als gevolg van het feit dat eiseres zelf in verzuim is geweest om de dienst te leveren.

A12
Eiseres stelt hier dat ze niet heeft kunnen vaststellen wanneer ik ben ingereden, omdat het uitrijden niet geregistreerd is. Deze logica is volstrekt onbegrijpelijk, aangezien eiseres in A4 zelf de uitrijdtijd noemt. Blijkbaar is het uitrijden dus wel geregistreerd, of in elk geval bekend bij eiseres. Zoals uit de inrijdtijd op het ticket blijkt, ben ik slechts enkele minuten binnen de slagboom geweest. Dit ticket is niet alleen nog steeds in mijn bezit (zie bijlage 7), maar is ook al eerder getoond aan eiseres (als bijlage bij onze reactie op 1 juni 2016) (bijlage 3). Er kan dus in alle redelijkheid naar mijn mening niet over een "verloren kaart" worden gesproken, laat staan dat hiervoor een bedrag kan worden gevorderd.

A13
Eiseres stelt dat ik een schadevergoeding verschuldigd ben voor het treintje rijden en verwijst hierbij naar gemaakte kosten en investeringen, zoals het bekijken van camerabeelden etc. Los van het feit dat ik hierin geen feitelijke onderbouwing van de door eiseres geleden concrete schade zie, vraag ik me ook af in hoeverre eiseres de camerabeelden goed heeft bekeken. Indien dit namelijk het geval was geweest, had eiseres gezien dat het hek defect was, waardoor zij zelf heeft verzuimd om de in de Algemene Voorwaarden toegezegde dienst te leveren en er dus ook geen betalingsverplichting voor mij is ontstaan. Het had eiseres daarnaast gesierd indien zij ook de moeite had genomen zich te verdiepen in onze uitleg. Maar blijkbaar waren de kosten na het registreren van het treintje rijden en opvragen van kentekeninformatie al zodanig gestegen dat er van hoor en wederhoor geen sprake meer kon zijn en ik als ware ik een grove wanbetaler en zware misdadiger door een advocatenkantoor werd gesommeerd om te betalen. Ik acht een dergelijke sommatie, na hetgeen er daadwerkelijk is voorgevallen, onnodig escalerend en onredelijk intimiderend. Het heeft er alle schijn van dat eiseres als grote, private organisatie met genoeg financiële middelen om een dure advocaat in de arm te nemen, een slaatje probeert te slaan uit mij, als simpele, niet juridisch geschoolde particulier. Ik vind dit principieel niet correct en het is ook hierom dat ik deze zaak met alle plezier wil laten voorkomen. Om een lang verhaal kort te maken, gezien het verloop van de procedure, heb ik ernstige twijfels over de daadwerkelijk geleden schade. Ik verzoek eiseres daarom om hiervan bewijs aan te leveren. Eiseres heeft in de dagvaarding haar mond vol van moreel gedrag, maar het feit dat mij elke vorm van hoor en wederhoor is ontzegd en ik een dagvaarding ontvang die ten eerste geen correcte weergave biedt van de feiten en ten tweede buiten alle proporties gaat, vind ik niet getuigen van enige moraliteit.

A14
Zoals beschreven in A12 betwist ik dat er sprake is van een verloren kaart en betalingsverplichting en zoals beschreven in A13 betwist ik dat eiseres zo veel schade heeft geleden in mijn specifieke casus dat een schadevergoeding van 300 euro nog redelijk is.

A15
Eiseres stelt dat het Parkeer Management Systeem (PMS) in- en uitrijden registreert in tegenstelling tot wat in A12 wordt beweerd (of bedoeld) zonder dat hier blijkbaar een kaartjes registratie voor nodig is. Hiermee vervalt de claim op de verloren kaart.

A16
Ik onderschrijf het belang van makkelijk toegankelijke parkeerplaatsen, zoals eiseres stelt. Eiseres suggereert dat alleen het voorkomen van treintje rijden daarvoor van belang is. Ik betwist dit, uit de meldingen van het twitter account van QPark_Webcare blijkt dat klanten veel meer last ondervinden van dubbel parkeren, te krappe plek voor de auto, defecte toegangsdeuren en slagbomen, defecte kaart- en betaalautomaten, junks en fietsers, of een algeheel falend IT systeem (Wanna Cry). Zie hiervoor ook het twitter account van QPark_WebcareNL.

A17 en A18
Eiseres stelt dat ik door treintje rijden schade heb toegebracht aan het PMS en PRIS systeem en de mobiliteit in de stadscentra zou hebben beïnvloed. Dit betwist ik omdat de systemen PMS en PRIS, door de defecte deur ook al niet goed meer konden functioneren (de informatieborden buiten toonden toendertijd de bekende groene “VRIJ” en de kaartjesautomaat gaf een kaartje uit). Bovendien is op zaterdagochtend, in Amsterdam Zuidoost, nabij P21, mobiliteit en doorstroming geen noemenswaardig probleem.
Daarnaast kan ik als ervaren QPark klant ook melden dat dubbelparkeerders in mijn ogen een groter probleem vormen dan treintje rijders.
Tevens stelt eiseres dat treintje rijden zo maatschappelijk verwerpelijk is dat "daders" "gestraft" moeten worden en "recidive" moet worden afgeschrikt. Het kan aan mij liggen, maar ik zou dergelijk taal eerder verwachten van het OM in een strafzaak, dan in een civiele zaak. Sinds wanneer is het aan een private partij om onveilig gedrag op te sporen en bestraffen?

A19
Eiseres stelt dat door de vele meldingen over treintje rijden op twitter ze extra personeel moet aannemen. Dit is niet het geval zoals blijkt op www.twitter.com/QPark_WebcareNL. Gedurende het afgelopen jaar (tot juni 2016) is er geen enkele aangifte melding geweest van treintje rijders laat staan gevaarlijke situaties veroorzaakt door treintje rijders.


A20
Eiseres stelt dat haar camerasysteem extra belast is door mijn gedrag. Indien eiseres zo'n geavanceerd camerasysteem heeft, vraag ik me af waarom eiseres dan niet al eerder zelf tot de conclusie is gekomen dat zij zelf heeft verzuimd om een parkeerplaats ter beschikking te stellen. Men zou ook kunnen stellen dat ik het QCR heb ontlast, door niet op de hulpknop te drukken, zoals mijn voorgangers toen ik onverrichterzake wilde uitrijden. Met andere woorden, ik mis elk bewijs voor deze stelling.
Ook vind ik het vreemd dat deze worden geregistreerd op locatie P23, blijkens de sommatie van Spreksel Advocaten (bijlage 2).

A21
Eiseres stelt dat treintje rijden kopieergedrag vertoont. Aangezien ik de laatste in de rij was die door de slagboom ging, was er in mijn geval geen risico op kopieergedrag. Ik vraag me dan ook af wat de toegevoegde waarde is van deze stelling, afgezien van nog eens te benadrukken hoe crimineel ik toch bezig was.

A22
Blijkbaar vormt treintje rijden een dermate groot probleem voor eiseres dat eisers vreest voor gevolgschade indien gevaarzettingen als gevolg van het treintje rijden er toe leiden dat klanten niet meer terugkeren. Los van het feit dat niet aangetoond is dat in mijn specifieke situatie van gevaarzetting sprake is, is eventuele gevolgschade een dermate weinig concreet begrip met een dermate ver te zoeken causaal verband met het feit dat ik treintje ben gereden door de slagboom, dat ik van mening ben hiervoor niet verantwoordelijk te kunnen worden gehouden. Overigens denk ik dat het een groter risico is voor eiseres dat klanten niet terugkeren, wanneer klanten continu op een dergelijk intimiderende wijze worden behandeld, dan wanneer klanten treintje rijden. Misschien dat eiseres het ook wel aan haarzelf te wijten heeft, omdat het ofwel heel lang duurt voordat men te woord wordt gestaan door de helpdesk, ofwel de helpdesk niet bereikbaar is. Naar wij hebben vernomen, is eiseres zelfs niet te beroerd om van een klant met een abonnement, die niet naar buiten kon en uiteindelijk, na diverse malen zonder resultaat de helpdesk te hebben geprobeerd te contacten, ook middels treintje rijden naar buiten is gereden, een schadevergoeding te vorderen.


A23
Volgens eiseres heb ik opzettelijk, met een vooropgezet plan een gevaarlijke situatie gecreëerd door treintje te rijden. Dit is niet enkel volledig uit de lucht gegrepen en gespeend van elk bewijs, maar ik acht dit ook een grove belediging alsof ik doelbewust iemand zou willen aanrijden. Overigens onderschrijf ik de visie van eiseres volkomen: parkeren in veilige parkeeraccomodaties. Helaas heeft eiseres in deze casus ook een situatie gecreëerd die haaks staat op haar eigen visie, door ons geen parkeerplaats ter beschikking te stellen. Wellicht kan eiseres in de toekomst beter eerst zelf proberen te voldoen aan haar visie, alvorens haar klanten af te schilderen als misdadigers die willens en wetens proberen iemand aan te rijden.

A24
Eiseres stelt dat de kosten van de advocaat in het kader van de dagvaardingsprocedure voor mijn rekening moeten komen. Indien eiseres de moeite had genomen in contact met ons te treden over de situatie en onze reactie, waren deze kosten wellicht helemaal niet nodig geweest. Maar nee, eiseres vond het nodig om het feit dat ik niet heb kunnen parkeren als gevolg van een defect dat eiseres is aan te rekenen, volledig te negeren en zich enkel te concentreren op het feit dat ik de assistentie van de helpdesk had moeten inschakelen. Met andere woorden, doordat ik 1 enkele handeling niet heb verricht, dien ik 340 euro schade vergoeding te betalen, terwijl eiseres daadwerkelijke schade als direct gevolg van deze handeling niet kan aantonen. Misschien dat eiseres beter eerst wat kosten had kunnen maken om goed onderzoek naar de feiten te verrichten, alvorens dergelijke onnodige escalerende procedures op te starten en de kosten hiervan op mij te verhalen.

A25
Eiseres stelt dat ik door het treintje rijden kosten heb veroorzaakt op het gebied van onderhoud van software en licenties. Ik kan met de beste wil van de wereld niet bedenken welke causaal verband mijn enkele actie heeft met het updaten van een heel registratiesysteem. Het lijkt me dat dergelijk onderhoud altijd noodzakelijk is, ongeacht of iemand treintje rijdt.

A26
Eiseres stelt dat ik ook nog voor inkomstenderving heb gezorgd doordat eiseres haar morele taak als beveiliger van de mensheid tegen het internationaal ontoelaatbare treintje rijden dermate serieus neemt dat hier een speciaal team voor wordt ingezet. Ook hier geldt dat ik met de beste wil van de wereld niet kan bedenken welk causaal verband mijn enkele actie heeft met de morele verantwoordelijkheid die eiseres blijkbaar voelt.

A36
Ik betwist dat de kosten die eiseres in rekening brengt redelijk en billijk zijn en zie ook geen onderbouwing hiervan. Immers, wat is er redelijk aan dat ik 340 euro moet betalen, terwijl ik niet heb geparkeerd, maar enkel niet de assistentie van de helpdesk heb gezocht om door de slagboom te rijden. De aangehaalde jurisprudentie is bovendien totaal niet relevant, nu eiseres verzuimd heeft mij een parkeerplaats aan te bieden en er dus ook geen overeenkomst tot stand is gekomen. Blijft enkel nog over het feit dat eiseres stelt dat ze inkomsten misloopt, omdat haar PMS de uitrijdtijd niet registreert. Dit argument vervalt mijns inziens omdat eiseres blijkens A12 heel goed weet wanneer ik eruit ben gereden.

A38
Eiseres stelt dat ze geen enkel commercieel oogmerk hebben met het vorderen van de schadevergoedingen, maar dit alleen doen uit moreel verantwoordelijkheidsgevoel. Het is jammer dat deze moraliteit ver te zoeken is in de buitengewoon intimiderende sommatie die 2 weken na de handeling op mijn deurmat belandde. Daarnaast stelt eiseres dat dit moet worden gesanctioneerd omdat niet nagegaan kan worden hoe lang de treintje rijder heeft geparkeerd. Dit argument gaat niet op, doordat ik niet heb kunnen parkeren en uit mijn parkeerticket tezamen met de door eiseres geregistreerde uitrijdtijd blijkt dat ik niet langer dan enkele minuten binnen ben geweest.

A39
Eiseres stelt dat ik na de buitengewoon intimiderende sommatie een "onduidelijk verhaal" heb afgestoken. Los van het feit dat ik niet begrijp wat er onduidelijk was aan mijn reactie, had het in de lijn der verwachtingen gelegen indien eiseres dan contact had gezocht met mij ten einde verduidelijking te verkrijgen, in plaats van een jaar na dato met een volstrekt onbegrijpelijke en ongefundeerde dagvaarding aan te komen.

Ik hoop u hiermee een feitelijk en duidelijk (in tegenstelling tot A39) antwoord te hebben gegeven op de door mij ontvangen dagvaarding.

Hoogachtend,


XXXX4

